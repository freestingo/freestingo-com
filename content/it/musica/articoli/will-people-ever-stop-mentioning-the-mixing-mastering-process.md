---
author: Nicolò Traini
title: Basta parlare di produzione nelle recensioni musicali, per favore
summary: Elucubrazioni sull'inutilità del gergo da produttore nella critica musicale
description: Elucubrazioni sull'inutilità del gergo da produttore nella critica musicale
slug: basta-parlare-di-produzione-nelle-recensioni-musicali-per-favore
translationKey: will-people-ever-stop-mentioning-the-mixing-mastering-process
date: 2024-03-24
topics: [critica musicale, produzione musicale]
draft: true
---

Internet certe volte mi propina roba che sembra uscita da pugni di alieni appena atterrati sul pianeta Terra, reduci freschissimi dal loro primo ascolto di un album composto e suonato da esseri umani.

Esempio emblematico: una recensione su [Julia Holter - Something in the Room She Moves](https://rateyourmusic.com/release/album/julia-holter/something-in-the-room-she-moves/), pubblicata su [rateyourmusic](https://rateyourmusic.com/).

> The way this album is recorded and mixed is striking. [...] the organisation of the sounds is counterintuitive and unreal. [...] Reverbs are prominent and incoherent, some vocal harmonies drenched in cavernous cathedral echoes, but some lead vocals and instruments slapping back in claustrophobic small rooms. We hear this disorienting mixing effect in Sun Girl — listen to the track; what space are we actually supposed to be in right now? [...] It sounds very much like a track constructed in zero gravity, artificial but not computer programmed.

In poche parole l'autore ci spiega come l'uso simultaneo di diversi tipi di riverbero porti a un risultato controintuitivo, irreale e emozionante, dati i loro differenti spazi artificiali simulati. Tutto molto poetico, ma l'autore non si accorge di una ovvietà: in questa recensione sta letteralmente descrivendo lo scopo del riverbero. Creare molteplici spazi artificiali simultanei (possibilmente uno per ogni strumento nel mix) è ed è stata la norma per tutti gli album registrati in studio negli ultimi 50-60 anni. Da come viene descritta nella recensione sembrerebbe un'audace scelta sperimentale, quando in realtà rappresenta solo una delle competenze base che ci si aspetta da un normalissimo produttore di qualsiasi genere.

Ma non dovete credere a me; fatevi un giro tra i vostri pezzi pop preferiti e, senza nemmeno dover scavare a fondo, incontrerete voci asciutte sovrapposte a pad iper-spaziosi ed eterei, o riverberi lunghissimi sotto staccati di piano o violino. Questo succede proprio perché è una cosa normalissima, anzi, un qualcosa che ci si aspetta di sentire in un mix generalmente considerato "normale".

In realtà, ci sono abbastanza prove per argomentare la tesi opposta a quella presentata nella recensione: i mix "difficili", sperimentali o inusuali sono proprio quelli in cui tutti gli strumenti condividono lo stesso spazio virtuale (ad esempio un pezzo techno in cui la cassa ha lo stesso lunghissimo decay del drone che la accompagna, o un pezzo punk in cui le chitarre sono aride tanto quanto la voce urlante). E non abbiamo nemmeno ancora considerato come, dopotutto, menzionare la qualità del riverbero di per sé non significa assolutamente niente; è solo un dato tecnico oggettivo. Farlo significare `x` o il contrario di `x` sarà poi compito del rapporto di questo dato col contesto in cui opera.

Più passa il tempo più noto come, purtroppo, la produzione viene nominata solo da recensori con una conoscenza molto superficiale a riguardo (tipo, hanno visto un video su youtube di tre minuti sulla registrazione in studio) e che non hanno nient'altro di più interessante da scrivere. Oggi non è stata un'eccezione.
