---
author: Nicolo Traini
title: Programmatori che nominano cose
summary: e nemmeno troppo bene, a dir la verità
slug: programmatori-che-nominano-cose
# draft: true
date: 2024-06-06
---

> There are only two hard things in Computer Science: cache invalidation and naming things.

Se sei un programmatore, molto probabilmente conoscevi già questa battuta. Se non sei un programmatore, adesso ti starai chiedendo come cavolo possa essere difficile dare nomi a cose, specie se paragonato a questa fantomatica _[cache invalidation](https://www.reddit.com/media?url=https%3A%2F%2Fi.redd.it%2Fmalf7gt4qdj21.jpg "fumetto su Reddit")_. In realtà, è molto difficile. O perlomeno così pare, stando alla quantità immane di nomi orribili pullulanti nel sottobosco tech incontrati da me finora. Scrivo codice da poco più di tre anni, non mi considero assolutamente un esperto; tuttavia, ho già trovato esempi in abbondanza per questo articolo, e ne avanzerebbero comunque abbastanza per altri due o tre articoli senza troppi problemi.

Per spiegare al non-programmatore come sia possibile tutto ciò, comunque, bisogna dare a Cesare quel che è di Cesare. I programmatori in genere scrivono software. I software sono composti da codice, il codice è composto da moltissime parti diverse con ruolo semantico e molte di queste parti possono essere nominate ([quasi sempre](https://github.com/AnanthaRajuC/Reserved-Key-Words-list-of-various-programming-languages "'Reserved Keywords list of various programming languages' su GitHub")) a piacimento: fai come ti pare. Ma attenzione! la fregatura è dietro l'angolo: sarebbe meglio scegliere nomi significativi, coerenti, logici e auto-esplicativi. Si passa molto più tempo a leggere codice che a scriverlo, e il codice in generale è già abbastanza difficile da leggere così com'è — perchè mai dovremmo [complicarci la vita](https://www.youtube.com/watch?v=mSUNnCwj1WY "'programming war crimes' su YouTube"), se possiamo evitarlo? Oggi `gC` per te non ha segreti perchè l'hai appena creato, ma ti assicuro che non avrai la più pallida idea di cosa significhi tra tre mesi, quando avranno trovato un bug relativo proprio a quella parte di codice ora straordinariamente più simile a caratteri randomici in [Wingdings](https://lingojam.com/WingdingsTranslator "Wingdings Translator") che a un qualcosa scritto da un essere umano. Se l'avessi chiamato `getCustomers` fin dall'inizio ti saresti risparmiato una logorante sessione di debugging e, soprattutto, non avresti sprecato tempo prezioso.

Finora tutto chiaro. Allora basta usare sempre nomi descrittivi!... Purtroppo la realtà non è così semplice. Innanzitutto, non esiste uno standard chiaro e condiviso riguardo la scelta di un buon nome. Ci sono alcune [linee guida](https://xkcd.com/927/ "comic strip on xkcd.com"), ma anche loro [si contraddicono tra loro](https://blog.ploeh.dk/2015/08/17/when-x-y-and-z-are-great-variable-names/) non appena fai riferimento a paradigmi diversi, o anche solo a linguaggi diversi. È relativamente semplice studiare le convenzioni di un linguaggio, ma in media il programmatore esperto sa usare tre, quattro linguaggi diversi: in un attimo le linee guida si accavallano tra loro, creando una sorta di mappazzone sfocato e inintellegibile. Lo stesso nome potrebbe essere ottimo per il mio codice, e un [abominio](https://x.com/jamesiry/status/598547781515485184 "functional programmers on Twitter") per il tuo. Come? Nonostante tutto sei riuscito a trovare il nome perfetto per una parte cruciale della tua logica? Congratulazioni, hai semplicemente fatto quello che dovevi fare per una sola delle centinaia di altri variabili e funzioni che creerai nel resto della giornata. Non basta essere bravi una volta: bisogna essere bravi sempre. Non è impossibile; la maggior parte dei programmatori ci riesce ogni giorno, ma non è facile.

Dopo aver visto un po' più da vicino la natura di questi patemi giornalieri, diventa quindi ovvio il motivo per cui i programmatori fanno così schifo a dare nomi alle cose quando non stanno scrivendo codice. Sono praticamente in burnout. Non vogliono saperne niente, a meno che non vengano pagati per farlo. Sono i cantanti pop che pubblicano a nome del loro side-project harsh-noise quando non stanno incidendo il prossimo disco da classifica, sono i registi che non vedono l'ora di tornare a casa e spararsi il loro VHS Z-movie preferito. Una app da linea di comando chiamata [`thefuck`](https://github.com/nvbn/thefuck "'thefuck' su GitHub") è praticamente un provvidenziale bicchiere di acqua fresca dopo una camminata estenuante nel deserto digitale.

In conclusione, ho stilato qui sotto una piccola collezione dei nomi peggiori mai dati da dei programmatori. Per ciascun elemento è inclusa una breve spiegazione sul perchè, secondo me, sono ottimi esempi di questa sorta di contrappasso digitale inflitto dai programmatori alla loro stessa gente. Buon divertimento!

<!-- - C (successor to B)
- C++
- YAML (YAML Ain't Markup Language) -->
