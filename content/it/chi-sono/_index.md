---
title: Chi sono
date: 2024-06-03
description: la storia di freestingo.com, o "Come Ho Imparato A Non Preoccuparmi E Ad Amare CSS"
summary: la storia di freestingo.com, o "Come Ho Imparato A Non Preoccuparmi E Ad Amare CSS"
topics: [web design, social media, capitalismo di sorveglianza]
translationKey: about
layout: about
weight: 100
---

## Il nome

Il fristingo è un tipico [dolce natalizio marchigiano](https://www.atuttagola.com/firstingo-o-bostrengo-dolce-tipico-marchigiano/ "ricetta del fristingo")
a base di fichi, mosto e frutta secca. È molto buono ma ancora relativamente poco conosciuto a livello
nazionale, il che lo rende un perfetto candidato per quando si vuole sorprendere qualcuno o si ha bisogno
di un moniker particolare mai usato prima.

## La filosofia

La filosofia alla base di questo sito è molto semplice, la naturale conseguenza della sintesi
di due mie grandi necessità solo in apparenza non collegate tra loro:

- avere un unico posto centralizzato per tutti i miei appunti su qualsiasi argomento;
- cercare siti utili, comodi da usare e soprattutto privi di fuffa, pubblicità o spyware.

Il primo punto è stato il catalizzatore iniziale. Col crescere dei propri interessi e hobby,
di solito cresce anche il numero di social ai quali si è iscritti: recensioni di libri su Goodreads,
voti agli album su rateyourmusic, classifiche di film su Letterboxd e playlist "Guarda più tardi"
di YouTube... tutte queste piattaforme spingono alla creazione e alla condivisione
(d'altronde sono del tutto composte da [contenuti generati esclusivamente e gratuitamente
dagli utenti](https://www.scaruffi.com/phi/syn66.html "'The Gift Economy' su scaruffi.com")), ma in realtà la maggior parte di noi le usa solo come cataloghi,
come diari digitali _ad-hoc_ dove archiviamo cosa ci è piaciuto, cosa non ci è piaciuto,
quanto ci è piaciuto. Il problema principale però sono i sistemi e le logiche di catalogazione dietro
ciascuno di questi social: tutti si assomigliano ma nessuno è uguale, e soprattutto nessuno
è esattamente come lo vorremmo noi. Onestamente, da introverso trovo già abbastanza irritante
la stanchezza sociale; sorbirsi anche la _stanchezza da social_ è troppo.

Stufo dell'estrema dispersione e scomodità della mia rete social,
la creazione di un sito personale diventa quindi una soluzione piuttosto ovvia.
Altrettanto naturale è la conseguente scelta di accoppiarlo al layout più
accessibile e intuitivo possibile. Così come la stragrande maggioranza dei _netizens_, odio i
popup non richiesti, i video in riproduzione automatica, le immagini a schermo intero e
le pagine che ti obbligano a scrollare dieci volte prima di arrivare all'inizio dell'articolo.
Ironia della sorte, è quasi più facile trovare un unicorno piuttosto che
[un sito senza nessuna di queste seccature](http://motherfuckingwebsite.com/ "Motherfucking Website").
Siccome io stesso sono il suo utente numero uno, tutte le pagine di questo sito sono pensate per
la massima fruibilità e facilità di navigazione e lettura. Volendo, potresti navigare l'intero sito senza mai togliere le mani dalla tastiera perché qui i link, i bottoni e i menu non sono solo dei `div`
con trucco e parrucco — sono veri link, bottoni e menu.
Non mi è mai capitato ad esempio di voler visitare un sito di ricette per il suo design accattivante o per le storie su come
gli autori dell'articolo si sono imbattuti per la prima volta in questo delizioso piatto durante il loro
viaggio transoceanico in cui hanno scoperto molti posti esotici ma in realtà stavano scoprendo se stessi.
Di solito visito un sito di ricette per... leggere le ricette! Sembra una banalità (lo è) ma diventa impossibile
quando all'apertura della pagina si viene subito aggrediti da un video a
schermo intero in riproduzione automatica in caricamento da venti secondi e due popup una sopra l'altra
elemosinanti rispettivamente il permesso di inviare spam al tuo indirizzo email e accedere
a tutti i tuoi dati personali.

Quest'ultimo aspetto è di cruciale importanza per me. Oggi è praticamente impossibile non avere
un qualche tipo di dispositivo che raccoglie, macina e invia i nostri dati personali senza il
nostro consenso esplicito a una qualche azienda privata esclusivamente per il loro guadagno.
Lo sviluppo di un servizio digitale limitato a svolgere la sua funzione dichiarata senza modalità
subdole e intrusive di raccolta di dati sensibili sarebbe considerata una follia — o come minimo un
pessimo business plan — per una qualsiasi attività al momento sul mercato. Questo è il motivo per cui
i siti web hanno accesso alla nostra intera cronologia di navigazione, gli smartphone archiviano 24h su 24h
tra le mille altre cose la posizione, velocità e altitudine di ogni nostro singolo passo, i sistemi operativi registrano
ogni messaggio mai digitato sulla tastiera, i frigoriferi ora hanno l'immancabile _companion app_
che deve essere installata sul proprio smartphone e deve avere accesso ai tuoi contatti, gli _smart watch_
hanno sensori per captare in ogni momento i nostri dati biometrici, i diffusori audio bluetooth
tengono i microfoni sempre attivi, i robot lavapavimenti creano mappe degli interni del nostro
appartamento ma allo stesso tempo devono aver anche accesso alla connessione wifi... questi sono solo
i primi esempi che mi vengono in mente. Pochissime persone scelgono volontariamente di non possedere
nessuno di questi dispositivi. Presto non ci sarà più nemmeno una scelta, perché il mercato sarà riuscito a
*smart*ificare tutto il vendibile e saccheggiare ogni angolo del nostro spazio privato.
Quante volte ci è capitato di ricevere un annuncio pubblicitario incredibilmente
azzeccato e di pensare "aspetta, ma il mio smartphone sente tutto quello che dico?"
In
[alcuni casi](https://www.theguardian.com/technology/2019/apr/11/amazon-staff-listen-to-customers-alexa-recordings-report-says "'Amazon staff listen to customers' Alexa recordings, report says', su The Guardian")
è davvero così, ma la triste e sconcertante verità è che gli smartphone non hanno alcun bisogno
di origliare per creare un profilo utente iper-dettagliato: sono già più che sufficienti
le montagne e montagne di dati fornite loro da noi stessi ogni giorno. Personalmente non ho quindi
alcuna intenzione di contribuire a questo costante accumulo di dati miei e tuoi:
**freestingo.com non usa cookies, non spia le tue attività private e non lo farà mai** perché non
contiene alcun codice javascript; tutte le pagine sono statiche e composte da puro html e css.
Il codice dietro le fondamenta di questo sito è pubblico e visibile da tutti nella sua [pagina GitHub](https://github.com/freestingo/freestingo-com "'freestingo-com' su GitHub"),
ma se proprio ti venisse voglia di compilare un banner per il consenso cookie mentre navighi puoi sempre
soddisfare tutti i tuoi bisogni [qui](https://cookieconsentspeed.run/ "Cookie consent speed run").
